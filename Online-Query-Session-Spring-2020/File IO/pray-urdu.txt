لب پہ آتی ہے دعا بن کے تمنا میری 
زندگی شمع کی صورت ہو خدایا میری! 
دور دنیا کا مرے دم سے اندھیرا ہو جائے! 
ہر جگہ میرے چمکنے سے اجالا ہو جائے! 
ہو مرے دم سے یونہی میرے وطن کی زینت 
جس طرح پھول سے ہوتی ہے چمن کی زینت 
زندگی ہو مری پروانے کی صورت یارب 
علم کی شمع سے ہو مجھ کو محبت یارب 
ہو مرا کام غریبوں کی حمایت کرنا 
درد مندوں سے ضعیفوں سے محبت کرنا 
مرے اللہ! برائی سے بچانا مجھ کو 
نیک جو راہ ہو اس رہ پہ چلانا مجھ کو 